#----------------------------------------------------------------------
#【经文资讯】大正新修大藏经 第 29 册 No. 1562 阿毘达磨顺正理论
#【版本记录】发行日期：2024-11，最后更新：2024-11-05
#【编辑说明】本资料库由 财团法人佛教电子佛典基金会（CBETA）依「大正新修大藏经」所编辑
#【原始资料】萧镇国大德提供，维习安大德提供之高丽藏 CD 经文，日本 SAT 组织提供，北美某大德提供，李明芳大德提供新式标点
#【其他事项】本资料库可自由免费流通，详细内容请参阅【财团法人佛教电子佛典基金会资料库版权宣告】
#----------------------------------------------------------------------
阿毘达磨顺正理论卷第七十四
尊者众贤造
三藏法师玄奘奉诏译
辩智品第七之二
所言行相有十六者，为但名别实亦有异？何谓行相能行所行？颂曰：
行相实十六，此体唯是慧，
能行有所缘，所行诸有法。
论曰：有说行相名虽十六实事唯七，缘苦谛境治四倒故名实俱四，缘三谛境名四实一。如是说者实亦十六，所治所行相有别故。言所对治相有别者，为治常见故修非常行相，为治乐诸行故修苦行相，为治我所见故修空行相，为治我见故修非我行相，为治无因论故修因行相，为治自在等一因论故修集行相，为治转变因常因论故修生行相，为治知为先能生论故修缘行相，为治归自在为涅槃论、显诸蕴永灭是涅槃故修灭行相，为治执自体所有解脱是杂染惑苦不正见故修静行相，为治执涅槃如被呪诅遂致殄灭是弊坏论故修妙行相，为治执解脱还退见故修离行相，为治执无解脱道故修道行相，为治苦行是真道见及谤真道是邪论故修如行相，为治不修道生死自净及世间离染是真道故修行行相，为治甞遭不永离染道所诳惑于真圣道亦不敬故修出行相。言所行境相有别者，苦圣谛有四相，一非常、二苦、三空、四非我。有生灭故非常，逼迫性故违圣心故苦，无主宰故空，违我相故非我。集圣谛有四相，一因、二集、三生、四缘。能生法故因，有多种故集，恒孳产故生，各别助故缘。灭圣谛有四相，一灭、二静、三妙、四离。息众苦故灭，三有为相三火灭故静。有余师说：众苦息故静，如说：苾刍！诸行皆苦，唯有涅槃最为寂静。善故常故妙。一切灾患永解脱故极安隐故离。道圣谛有四相，一道、二如、三行、四出。能通寻求诸法性相至解脱故道。无倒转故如。如实趣故行。有余师说：定能趣故行，如说：此道能至清净。余见必无至清净理，一向趣故。决能至故出。如是所治及所行境，相有别故实有十六。如是行相以慧为体，岂不心心所皆名有行相？如是无慧与慧相应，如何可言慧有行相、非有行相？唯慧相应心等皆名有行相者，是心心所等于所缘品类相中有能取义。若依唯慧得行相名，则慧之余心心所法与行相等名有行相，如等漏故得有漏名，是与漏体同对治义。如是所余心心所法，等与行相行于所缘，是俱时行无前后义。或心心所有行相者多，如已知根总名有行相。或依无间亦说有声，如有所依。故无有过。谓如心心所皆名有所依，意识相应诸心所法与所依识亦俱时生，识之所依唯无间灭，有行相理应知亦然。无间灭慧于现何能？此于现有能，如无间灭意。若尔，应受等得有受等名。许亦无违，然非所辩。此中经主依附他宗作如是言：诸心心所取境类别皆名行相。理未必然，应思何等名心心所取境类别？若谓境相品类差别一切能像，理必不成，境有善常等众相差别故。或诸色法亦行相收，色法亦能像余相故。若谓能取境差别相，则应五识行相不成，不能取境差别相故，有分别识方能取境青非黄等差别相故。然非所许，故理不成，由此我宗所释为善。谓唯诸慧于境相中简择而转名为行相，慧及诸余心心所法有所缘故皆是能行，此能行名应唯目慧，行相体故；余心心所既非行相，宁是能行？若谓所余名能行者，以与行相相应起故，是则慧等与受相应应名能受。虽有此语，而理不然。谓慧异门称为行相，能行即是取境别名，非能行言偏为诠慧。宁以受等体非行相，便作是难应非能行？如于境中慧能简择，便许说慧名为能行；既于境中想能取像，识能了等宁非能行？故能行名通目取境，故应受等亦是能行。所行名通一切有法，若实若假皆所行故。由此三门体有宽陜，慧通行相能行所行，余心心所唯能所行，诸余有法唯是所行。颂诸有言应随除一，随说一种义已成故。如世尊言：一切法者谓十二处，唯此是有。故说诸法是所行言，已说所行唯是有法。或说有法是所行言，已说所行是一切法，诸假有法不离所依，亦随所依诸处摄故。为摄有尽，俱说无失。已辩十智行相差别，当辩性摄依他依身。颂曰：
性俗三九善，依地俗一切，
他心智唯四，法六余七九，
现起所依身，他心依欲色，
法智但依欲，余八通三界。
论曰：如是十智三性摄者，谓世俗通三性，余九智唯是善。依地别者，谓世俗智通依欲界乃至有顶，他心智唯依四根本静虑，不依近分静虑中间，此智所缘极微细故。谓依彼地道力微劣，不能了达他相续中现在微细心心所法，亦不依无色无此加行故。又通性故余地非依，五通所依止观等故。法智通以六地为依，谓未至、中间、四根本静虑，不依余近分，彼唯有漏故。亦不依无色，此缘欲界故。所余七智九地为依，谓下三无色及前说六地。总说如是，然有差别，谓此所说七种智中，类智决定依九地起。苦集灭道尽无生智，若法智摄六地为依，类智摄者通依九地。依身别者，谓他心智依欲色界俱可现前，不依无色，彼自无故。不起下地他心智者，此智随转色彼无容起故。法智但依欲界身起非上二界，入出此智诸有漏心唯欲有故。又法智随转色所依大种唯欲系故。又此能治起破戒惑，破戒唯欲非上界故。余八智现起通依三界身。已辩性地身，当辩念住摄。颂曰：
诸智念住摄，灭智唯最后，
他心智后三，余八智通四。
论曰：灭智摄在法念住中，他心智后三摄，所余八皆通四。如是十智展转相望，一一当言几智为境？颂曰：
诸智互相缘，法类道各九，
苦集智各二，四皆十灭非。
论曰：法智能缘九智为境，除类智。类智能缘九智为境，除法智。道智能缘九智为境，除世俗智，非道摄故。苦集二智一一能缘二智为境，谓俗、他心。世俗、他心、尽无生智皆缘十智。灭智不缘，唯以择灭为所缘故。十智所缘总有几法？何智几法为所缘境？颂曰：
所缘总有十，谓三界无漏，
无为各有二，俗缘十法五，
类七苦集六，灭缘一道二，
他心智缘三，尽无生各九。
论曰：十智所缘总有十法，谓有为法分为八种，三界所系无漏有为各有相应不相应故。无为分二种，善、无记别故。俗智总缘十法为境。法智缘五，谓欲界二、无漏道二及善无为。类智缘七，谓色无色无漏道六及善无为。苦集智各缘三界所系六。灭智缘一，谓善无为。道智缘二，谓无漏道。他心智缘欲、色、无漏三相应法。尽无生智缘有为八及善无为。颇有一念智缘一切法不？不尔。岂不非我观智知一切法皆非我耶？此亦不能缘一切法。不缘何法？此体是何？颂曰：
俗智除自品，总缘一切法，
为非我行相，唯闻思所成。
论曰：以世俗智观一切法为非我时犹除自品，自品谓自体相应俱有法。何故不缘自体为境？诸对法者立此因言：诸法必无待自体故。此言意显诸法生时，随其所应待四缘性，随有所阙法则不生。不阙便生立为缘性，诸法无有阙自体时，故毕竟无阙不生义，宁可建立为所待缘？若谓体应如虚空等，由无障碍可立为缘。理亦不然，以虚空等望所生法他性极成，法为他缘理极成故。又由现喻显诸智生必不能缘自体为境，谓见刀刃指端及肩，如次不能自割触负。又邪见他心智及念住苦智等，皆有建立不成过故。若谓如灯自他俱照，智应尔者，理亦不然，灯之照体不成实故。谓显色聚差别名灯，眼识生因说名为照，暗相违故说为能坏。瓶等障因由有此故，瓶等可了名照瓶等。除假说外无实有照能照自体，犹如盐等唯彼自体如是转故。又若许灯是能照故，便许自照亦能照他；如是应许暗是障故，力能自障亦能障他，火能烧故自烧烧他。彼既不然，灯云何尔？若谓灯力破障瓶灯及了瓶灯，二觉暗故应俱名照。理亦不然，暗与瓶灯合不合故。谓暗瓶合可曰障瓶，今虽有瓶而觉不起，由此说暗能障瓶觉；灯生暗灭瓶显觉生，故世说灯有照瓶用。曾无有暗与灯合时，勿不相违无相治失，故不可说暗能障灯。既无有灯不能生觉，亦不可说暗为觉障，故灯生时虽令暗灭，而不可说被照如瓶。复有何因执智知用但如灯照非刀割等？谓见何理执智与灯法喻冥然非与刀等，故引灯喻为证力微。有作是言：智于自体不知自相、共相可知。理亦不然，已辩自体不以自体为所缘故。于自自相既永不能取，则定无有以自为所缘，既非所缘宁取共相？故应于此立比量言：自相亦应为自体境，自体相故，犹如共相。或应共相非自体境，自体相故，犹如自相。故缘共相理亦不成。又智现前若缘自体，应许自体亦是所依，若许自缘及自依者，则应自体能自建立，自建立故应许是常，常故应无能缘他义。又智所知应无别故，必无有智能缘自体。若谓自共相如次能所缘，理亦不然，前已说故。谓前已说，既不自缘自相为境，自体相故，亦不应缘共相为境。即由此理不缘相应，以与相应一境转故，许缘相应者便应许自缘。亦不能缘俱有法者，以俱有法极相近故。如眼不见扶眼根色，契经亦说一刹那智不能顿知一切法境。如契经说：无有沙门婆罗门等，于一切法顿见顿知。义准唯渐。此智唯是欲色界摄，无色界中虽有此类，而缘法少非此所明。此通闻思修所成慧，皆能除自品缘一切法故。然经主说非修所成，以修所成地别缘故，若异此者应顿离染。此不应理，言修所成唯地别缘非极成故。谓我宗许静虑地摄修所成慧有能总缘，随所依身自上境故，厌下欣上方能离染。此既总缘唯欣行相，故于离染无有功能，故彼所言甚为非理。已辩所缘，复应思择：谁成就几智耶？颂曰：
异生圣见道，初念定成一，
二定成三智，后四一一增，
修道定成七，离欲增他心，
无学钝利根，定成九成十
论曰：诸异生位及圣见道第一刹那定成一智，谓世俗智。第二刹那定成三智，谓加法苦。第四六十十四刹那，如次后后增类集灭道智。诸未增位成数如前，故修位中亦定成七。如是诸位若已离欲，各各增一。谓他心智唯除异生生无色者，然异生位及见道中唯可成就俗他心智。道类智时具成二种，尔时初得不还果故，兼得无漏以成果体。余修位中皆具成二。生无色者便舍世俗。诸时解脱定成九智，谓加尽智。不时解脱定成就十，谓增无生。于何位中顿修几智？且应思择：何谓为修？谓习善有为令圆满自在。非染无记者，无胜爱果故。非善无为者，不在相续故。又无为无果故。已辩修义，本问应答。且于见道十五心中，颂曰：
见道忍智起，即彼未来修，
三类智兼修，现观边俗智，
不生自下地，苦集四灭后，
自谛行相境，唯加行所得。
论曰：见道位中随起忍智，皆即彼类于未来修，然具修自谛诸行相念住。何缘见道唯同类修？所作所缘俱定别故。有说：此种性先未曾得故，唯苦集灭三类智时能兼修未来现观边俗智，于一一谛现观后边方能兼修，故立斯号。由此余位未能兼修，自谛所为未圆满故。有言：若此于法智位修，应说名为现观中俗智，经不应立现观边名。三位所修何胜何劣？若据相续，后胜于前，因增长身起彼得故。若就界说，上皆胜下。故前所修色界系者界胜身劣，后位所修欲界系者界劣身胜。此有四句，如理应思。道类智时何不修此？此智唯是见道眷属，彼修道摄故不能修。此意说言，修七处善为种子故见道得生，故见道生时说彼为眷属。或世俗智从无始来于三谛中曾知断证、未曾修道，故今不修。或由今时见真道故，伪道羞避，故非所修。或现观边方修此智，道无边故，此位不修。谓三谛中依事现观，容一行者总得其边，必无有能遍修道者，异根性道不能修故。于自根性虽容得修，百千分中不起一故。虽见道位未遍断集未遍证灭，而于当位断集证灭其事已周。道类智时迷道谛惑，诸对治道亦不遍修，以种性根有多品故。由此于三谛，世尊说边声，如契经中说：有身苦边、有身集边、有身灭边。曾无经说有身道边，无能修道至边际故。此世俗智是不生法，于一切时无容起故，此起依身定不生故。谓随信行、随法行身，容有为依引此智起，在见道位此无容生，故此依身住不生法，依不生故此必不生。若尔，依何说有修义？依得修故说名为修。谓于尔时起得自在，余缘障故体不现前，即由此因说名为得，以证彼得起自在故。以有诸法得即现前，如尽智等。或有诸法先得后现前，如无生智等。或有诸法得永不现前，如此智等。或有诸法不得而现前，如外色等。无有情数法不得而现前，故虽不生而有修义。经主此中作如是诘：既不能起，得义何依？故所辩修理不成立，如古师说修义可成。彼说云何？由圣道力修世俗智，于出观后有胜缘谛俗智现前，得此起依故名得此，如得金矿名为得金。此但有言，所诘等故。如何此智不现在前，言得起依说名为得？非得此依故可名此现前，勿此所依即此体故。若谓于后位见不见功能故有差别，亦不应理，所许起依不久住故。非起依已舍有此现前时，故舍起依必不现起，后如何见能起功能？诸有起依必可现起，有起依位宁不现前？既不现前，起依宁有？故彼所说：既不能起，得义何依？为非理诘，自许不起亦名得故。随依何地见道现前，能修未来自地下地。谓此俗智七地为依，即未至、中间、四静虑、欲界。若依未至见道现前，能修未来一地见道、二地俗智。至依第四见道现前，能修未来六地见道、七地俗智。苦集边修四念住摄，灭边修者唯法念住，随于何谛现观边修，即以此行相缘此谛为境。谓若苦谛现观边修，即以缘苦四种行相，若欲界系缘欲界苦，色界系者缘上苦谛。若于集谛现观边修，即以缘集四种行相，若欲界系缘欲界集，色界系者缘上集谛。若于灭谛现观边修，即以缘灭四种行相，若欲界系缘欲界灭，色界系者缘上灭谛。此世俗智唯加行得，即由见道加行得故。欲界摄者是思所成，色界摄者是修所成，非闻所成彼微劣故。智增故，立智名。若并随行，以欲四蕴、色界五蕴为其自性。次于修道离染位中，颂曰：
修道初刹那，修六或七智，
断八地无间，及有欲余道，
有顶八解脱，各修于七智，
上无间余道，如次修六八。
论曰：修道初念，谓第十六道类智时现修二智，谓道及类，名异非体。未离欲者未来修六，谓法及类、苦集灭道。离欲修七，谓加他心，有顶治故不修世俗。先已离欲入圣道者，何缘见道中不修他心智？以他心智游观德摄，依容豫道方有修义；见道位中为观谛理，加行极速故不能修。无间道中义亦同此。今第十六道类智时容豫道收，故修此智。断欲修断九无间道、八解脱道、俗四法智，随应现修；断上七地诸无间道、四类世俗灭道法智，随应现修；断欲加行有欲胜进俗四法类，随应现修。此上未来皆修七智，谓俗法类苦集灭道，断有顶地前八解脱，四类二法随应现修。此于未来亦唯修七，然除世俗加他心智。断有顶地九无间道，四类二法随应现修，未来修法类苦集灭道六。断欲修断第九解脱，俗四法智随应现修。断上七地诸解脱道，四类世俗灭道法智随应现修。断欲修断第九胜进、断上八地诸加行道，俗四法类随应现修。断上七地有顶八品，诸胜进道俗四法类，及他心智随应现修，先所修道容现前故。此上未来皆修八智，谓俗法类四谛他心四类不能断欲界染，苦集二法非上对治，何缘起彼治此智未来修？若许兼修非对治者，离有顶染等应兼修世俗。此难非理，唯同对治于未来修非所许故。谓亦许有相属故修，如见道中修世俗智。或由因力相资故修，如断欲时兼修四类、断上染位修苦集法。若断欲染不修类智、断上不修苦集二法，则渐次得不还果者，应无容起类智现前。阿罗汉应无起苦集法智，先所得者皆已舍故，先未得者非所修故。由约种类，若先已得为同类因，力引等流智生此智。由先彼智引，故于彼智类复能为因，故此智生因力资彼，虽非同治亦未来修。次辩离染得无学位。颂曰：
无学初刹那，修九或修十，
钝利根别故，胜进道亦然。
论曰：无学初念谓断有顶，第九解脱苦集类尽随应现修，缘有顶故。胜进九十随应现修，未来随应修九修十。谓钝根者唯除无生，利根亦修无生智故。次辩余位修智多少。颂曰：
练根无间道，学六无学七，
余学六七八，应八九一切；
杂修通无间，学七应八九，
余道学修八，应九或一切。
圣起余功德，及异生诸位，
所修智多少，皆如理应思。
论曰：学位练根，诸无间道四法类智随应现修，未来修六四谛法类，似见道故不修世俗，能断障故不修他心，诸解脱道四法类智随应现修。未离欲者，未来修六四谛法类。已离欲者，未来修七，谓加他心。有余师言：解脱道位亦修世俗诸加行道，俗四法类随应现修。未离欲者未来修七，已离欲八谓加他心。诸胜进道若未离欲，俗四法类随应现修，未来亦七。若已离欲，俗四法类及他心智随应现修，未来亦八。无学练根，诸无间道四类二法随应现修，未来修七四谛法类尽，不修世俗如治有顶，故五前八解脱四类二法随应现修，未来修八四谛法类他心及尽。四第九解脱苦集类尽随应现修，未来修九。最后解脱苦集类尽随应现修，未来修十。诸加行道现修如学，未来修九诸胜进道。钝者九智随应现修，未来亦九。利者十智随应现修，未来亦十。学位杂修诸无间道四法类俗随应现修，未来修七。诸解脱道唯四法类加行增俗，诸胜进道又加他心随应现修，未来皆八。无学杂修诸无间道现修如学，未来所修钝八利九。诸解脱道唯四法类加行增俗随应现修，未来所修钝九利十。诸胜进道与练根同。学位修通五无间道，现修俗智，未来修七。宿住神境二解脱道、五加行道现修，俗智他心解脱法类道俗及他心智，一切胜进并苦集灭随应现修。此上未来皆修八智。无学修通五无间道现修如学，未来所修钝八利九。解脱加行现修如学，未来所修钝九利十。诸胜进道与练根同。天眼天耳二解脱道，无记性故不名为修，圣起所余四无量等修所成摄。有漏德时现在皆修一世俗智。有学未来，未离欲七、已离欲八。无学未来，钝九利十，除微微心，此于未来唯修俗故。若起所余无漏功德静虑摄者，四法类智随应现修。无色摄者，唯四类智随应现修，未来所修同前有漏。异生离染，现修俗智断欲三定第九解脱，及依根本四静虑定起胜进道离染加行，未来修二谓加他心，所余未来唯修世俗。修五通时，诸加行道二解脱道现修俗智，一解脱道现俗他心，诸胜进道二随应现，未来一切皆修二种。五无间道现未唯俗。依本静虑修余功德，皆现修俗，未来修二。唯顺决择分必不修他心，以是见道近眷属故。依余地定修余功德，皆唯世俗现未来修。诸未来修为修几地？诸所起得皆是修耶？颂曰：
诸道依得此，修此地有漏，
为离得起此，修此下无漏。
唯初尽遍修，九地有漏德，
生上不修下，曾所得非修。
论曰：诸道依此地及得此地时，能修未来此地有漏。谓依此地世俗圣道现在前时，未来唯修此地有漏，以有漏法系地坚牢难修余故。随依何地离下地染，第九解脱现在前时亦修未来，所得上地根本近分有漏功德离下地缚必得上故。圣为离此地及得此地时，并此地中诸道现起，皆能修此及下无漏。谓随何地有漏无漏加行等道正现在前，为欲断除此地烦恼，未来修此及下无漏，下于上染同能治故。虽下圣道断烦恼时诸上地边有能同治，然由有漏系地坚牢，未离下时未能修彼。随依何地离下地染，第九解脱现在前时亦修未来，所得上地及诸下地无漏功德随起此地。世俗圣道现在前时，未来皆修此及下地无漏功德。唯初尽智现在前时，力能遍修九地有漏意地所摄闻思修所成不净观等无量胜功德。谓随何地尽智现前，通修未来自上下地。何缘唯此初尽智时力能遍修诸有漏德？创能殄灭无始时来一切善根烦恼怨故。如有摧伏国所共怨，一切俱来庆赖称善。又烦恼缚断无余故，如能缚断、所缚气通。又彼心王登自在位，一切善法起得来朝。譬如大王登祚洒顶，一切境土皆来朝贡。然此生上必不修下，谓身在欲得阿罗汉，通修三界九地善根，至生有顶唯修一地。初尽智言显离有顶及五练根位第九解脱道，皆舍前道创得果故。于见道位三类智边，虽亦能修自下俗智，先已说故此不复论。诸所言修，唯先未得、今起今得是能所修。谓若先时未得今得，用功得者方是所修；若法先时曾得弃舍，今虽还得而非所修，非设劬劳而证得故。若于先时未得而起，极用功起势力胜故，此方能修未来功德。若先已得今起现前，彼不能修未来功德，非多功起势力劣故，修用止息故不能修未来。若曾得现前能修未来者，则薄伽梵得尽智时，应未具修一切功德，为具证得应更进修，便同二乘功德不满。为唯约得说名为修？不尔。云何？修有四种，一得修、二习修、三对治修、四除遣修。如是四修依何法立？颂曰：
立得修习修，依善有为法，
依诸有漏法，立治修遣修。
论曰：诸未曾得功德现前，及得未来所余功德，新修得故皆名得修。曾得未曾功德现起，现修习故皆名习修。此二但依善有为立。未来唯得现具二修，于身等法得能治故。所治身等名对治修，故于身等得对治时，即说名为修于身等，余有漏法类亦应然。缘身等境烦恼断故，说身等法名除遣修。故缘身等烦恼断时，亦说名为修于身等，余有漏法例亦应然。此二但依有漏法立，故有漏善具足四修。无漏有为余有漏法，如次各具前后二修。有于此中约当修义，分别诸法具修多少，有法具四名为当修，有法具三、有法具二、有法具一、有法全无。谓善有漏未永断时，可得可生具足四种，此未永断故当具治遣修，以可得故当具得修，是可生故当具习修。已得可生具三除得，可得不生具三除习，已得不生及不可得已生具二，谓治遣修。染及无记未断亦尔。若善有漏已永断时，可得可生具得习二，可得不生具一谓得，已得可生具一谓习，有为无漏应知亦尔。除前所说皆是全无，谓无漏法中已得不生等。若不生法不住身中，但由得故即名修者，应许择灭亦名为修，无差别故。此难非理，彼同类法住身中故。谓不生法虽不住身，同类住身，名修无失。又彼由得为果住故，谓未来世不生善法，由令得生表为果住，义言我等阙缘不生，非谓今时不蒙招引；择灭异此，不可为例。又未来世不生善法，亦有因力摄益现身；择灭不然，故无修义。又由择灭唯是果故，谓修本为获得胜果，灭非有果故不应修。又由择灭无增减故，谓可修法依下至中依中至上，择灭不尔，于修无用故不可修。
说一切有部顺正理论卷第七十四